Walaloo
=========
Gaafa tokko galgala
Osoon nyaatin irbaata
Abbaan ilmasaa gorse
Waa'ee naamusa nyaataa

Akkas ittiin jedhe.....

"Nyaachaa hin dubbatan
Namni dubbachuu fedhe
Nyaata booda dhaqqaba
Nyaatallee hin taphatan
Nyaanni naamusa qaba
Kana gochuu baatan
Naamusa santuu caba"

"Atilleen yaa ilma koo
Naamusa kana bartee
Eeguu qabda duudha
Nyaacha yoo dubbatte
Nyaannilleen sihudha
Nyaachaa hin dubbatin
Dubbachaa hin nyaatin
Aadmalee dha simiidha"

Jedhee itti himnaan...

Mucaan gorsa fudhatee
Harra irraa jalqabee
Duudha eeguf kutate

Booda irbaanni ga'ee
Mucaan harka dhiqatee
Abbaafis dhiqee ka'ee
Naamusaan soorate
Abbaa wajjiin taa'ee

Osoo nyaatan giddutti
Mucaan abbaa laalee
'Abbaa" jedhee callise
Dubbachuu kajeelee
Isa sodaatee dhiise

Nyaatanii geessinaan

"Abbaa dubbadhuu amma"
Jedhee abbaa gaafate
"Eeyyen ni danda'ama
Dubbadhu waan feete"
Jedhee ibse haayyama

Mucaan waa yaadatee

"Sharariitin nyaatamaa"?
Jedhee abbaa gaafate

"Lakkii hin nyaatamuu"
Jedhe abbaan deebisee

"Irbaata yeroo nyaannu
Kana gaafachuuf turee
Bagan sijalaa callise"
Jedhe abbaan aaree

"Eeyyen kanumaaf ture
Erga hin nyaatamnee
Ati maalif nyaattaree"?

"Lakkii ani hin nyaanne
Yoom nyaadhu agarte"?

"Siwaamnan calliftee
Afaan hin kaa'annee
Buddeena wajji martee"?

Jennaan abbaan rifatee

"Maalif nattin himinree?
Duratti osoon nyaanne"
Yoo dubbiin akkas taate"

"Nyaachaa hin dubbatin
Nyaanni duudha qaba
Naan hin jenneeree ati
Duudha nyaatatu caba
Jedheen sirraa callise
Malee yeroo san argee
Naamusa eeguf dhiise
Geessinaan sigaafadhe
Amma maal balleesse"?
